# Documentación

Cando eu era aínda moi rapaz, seguíase a falar do caso entre as boas xentes de
Auria, cibdá onde nascín e onde as cousas ocurriran. O caso contábase de moitos
xeitos pro todos viñan a casar no final, que decote era o mesmo.

Dempois, cando ía pra mozo e dei nesta teima de escribir, falei coas xentes de
aquel tempo, pergunteille a uns e a outros, furguei nos papeis e lin os vellos
boletís locaes que atopei, amoreados i en desorde, un pouco comestos dos ratos,
no faiado do Casino de Caballeros. Iste era o centro de xuntanza dos «forzas
vivas» e dos comerciantes maragatos que, por seren todos iles afervoados
xogadores de mus e de tresillo, falláballes a paixón polas crónicas
locaes capaces de trocárense en historia ou en literatura; i estaban, polo
mesmo, privados de toda propensión a calisquer ordeamento coleicionista que fose
máis aló das súas contabilidades i espedientes.

Un meu tío, que fora «ministro» do Xuzgado —no seu tempo chamábaselle co iste
magoante nome ós aguaciles— endexamais quixo, ó menos, dun xeito
eispontáneo, falarme do caso, aínda que era, sen dúbida, o que máis sabía dil
entre os sobreviventes. Pro mentres fun rapaz non quixo decirme ren, e dempois
fun vendo que lle sobraba razón. Somentes cando me viu mozancón asisado, que
andaba en tratos con libros grosos —a pesar de que os meus pais tiñan mentes de
me encamiñar ó honrado gremio dos ebanistas— e a me cofear cos señorios
estudantes, foime decindo, da pouco, coma quen se desfai dun capital, o que tiña
visto e ouvido desta historia dos tres sonados esmorgantes, tristeirísima de
seu, aínda que, ás vegadas, se contase nas tascas con rexoubeo.

Niste tempo, meu tío era xa home vedraño e marráballe a memoria, ademais
tatexaba de vellez, logo de tere sido tantos anos insine paliqueiro, requerido i
escoitado en roldas e tabernas. Pra arrequentarlle a carraxe e aledarlle as
forzas, foron infindas as xerras de viño que tiven que lle pagar, e algún que
outro resolio nas seráns de friaxe, e levalo moitas tardes á raxeira do sol pola
carreteira da Granxa, cuias tascas, arrecendentes ó bo morapio do país,
minoraban as melanconías dos xubilados. Asumía eu todos estes sagrifizos porque
tencionaba facerme coa parte viva dos sucesos que os papeis procesaes, coa súa
prosa adurmiñada e as súas consabidas terxiversaciós, non me daban dabondo ou
que as pantesías, xa tradicionaes, nos relatos do pobo, me daban en demasía.

Tamén tiven que me valer do Tijeradeoro, que era un xastre, fillo doutro xastre,
compañeiro de agulla do Milhomes, a quen o leitor conecerá de contado e
colleralle —supoño eu, que neso hai difrenza de gostos— xenreira pra toda a
vida. Polo visto o pai diste segundo xastre, xa de vello, non facia máis que
falar do asunto. Contábao dunhas vinte ou trinta maneiras, asegún o humor que
o acometese no seu desenrolo; pro decote cun entusiasmo tan persoal e afervoado
coma si en troques de tere sido contemporao, sinxelo contemporao coma tantos
outros que facía xa meio século —pois no meu pobo a xente vive con teima
inacabábel— asistiran ós sucesos, tivese sido un dos principaes protagonistas.
Por todo esto, tales testemuñas de segunda mau —aínda que mellor sería decire de
segunda agulla—, tívenas por dabondo sospeitosas, por sobexamente imaxinativas e
miudallentas, como decote pasa coas testemuñas dos xastres que se doen da
minuciosidade ornamental e do preciosismo sedentario propios do seu oficio.

Conque pillando deiquí e daló e cavilando pola miña conta, ó traverso dos
caraiteres entreollados, púxenme agora a escribir esta crónica, a coasi corenta
anos de tere recollida tan lene documentación e a noventa dos sucesos mesmos. De
este xeito, será doado que se resinta dalgunhas chatas no tocantes á verdade
ouxetiva, coma decote pasa coas fórmulas realistas ás que este escrito se
axusta conscentemente, ademetindo, por adiantado, o seu autor, os normaes
aldraxes e vilipendios que de tal decraración poidan seguirse.
