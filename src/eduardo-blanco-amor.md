# Eduardo Blanco Amor

![Retrato de Eduardo Blanco Amor](/img/eduardo-blanco-amor.jpg)

Eduardo Blanco Amor, penúltimo fillo dunha familia de cinco irmáns, naceu en
Ourense o 8 de setembro de 1900. A súa infancia, marcada pola fuxida do seu
pai —cando Blanco Amor contaba sete anos—, transcorre na cidade natal. Aos
quince anos, en plena crise da adolescencia, foxe da casa camiño de Compostela,
se ben esta escapada non ten consecuencias e regresa ao seu fogar. Comeza a
relacionarse con Vicente Risco, Noriega Varela… e traballa como secretario de
Dirección de _El Diario de Orense_.

Aos dezanove anos emigra á Arxentina. Na capital bonaerense asiste á
Universidade e inicia o seu contacto co mundo da emigración galega. Traballa nun
principio como empregado de banca, mais axiña comeza a súa actividade cultural,
dirixindo diversas revistas da comunidade galega, ao tempo que se relaciona co
ambiente literario arxentino e colabora no diario _La Nación_. Como corresponsal
de prensa bonaerense, no 1929 viaxa a España. Realiza frecuentes visitas a
Galicia, onde asina un manifesto nacionalista, e dous anos despois regresa á
Arxentina. Comentarista de radio, xornalista e conferenciante, Blanco Amor
publica o seu _Poema en catro tempos_ e aparecen na revista _Nós_ os tres
primeiros capítulos dunha súa novela inacabada: _A escadeira de Xacob_.

De novo en España, como corresponsal de _La Nación_, entra en contacto cos
poetas españois da xeración do 27, facendo amizade con Federico García Lorca.
Blanco Amor corrixe e escribe o prólogo dos _Seis poemas galegos_ do poeta
andaluz.

No 1935 regresa a Arxentina e alí defende na prensa a causa republicana durante
a guerra civil española. Remata esta, colabora cos exiliados en diversas
actividades de oposición antifeixista, proseguindo o seu labor cultural
galeguista e fundando o Teatro Popular Galego de Buenos Aires. Profesor eventual
na Universidade do Uruguai e Chile, coñeceu e tratou a escritores coma Jorge
Luis Borges, Leopoldo Lugones ou Rafael Alberti.

Tralo seu definitivo regreso a Galicia, a principios da década dos 60, Blanco
Amor continúa o seu labor creativo na cidade das Burgas, e pasa tempo en Vigo,
cidade na que había de morrer o 1 de decembro do 1979.

A primeira incursión literaria de Blanco Amor ten lugar no ano 1928, cando
publica _Romances Galegos_, libro de poesía ao que lle seguirán _Poema en catro
tempos_ (1931) e, despois da guerra civil, _Cancioneiro_ (1951). A poesía de
Blanco Amor caracterízase polo emprego de formas e temáticas moi variadas, que
van dende a estética do modernismo á linguaxe das vangardas e dende o tema do
mar ata as composicións de intención social. O máis elaborado e homoxéneo —en
canto a estilo e temas— dos seus libros é o _Poema en catro tempos_, especie de
canto elexíaco pola morte duns mariñeiros. Organizado en forma de sinfonía
(_Adagio sostenuto, Scherzo adagio, Presto, Andante maestroso_), remata cunha
solemne marcha fúnebre polos mariñeiros mortos, idealizados coma heroes
inmortais.

O teatro de Blanco Amor mostra un pulo renovador, un tanto afastado do teatro
galego tradicional, e máis en consonancia coa produción dramática de Valle
Inclán ou García Lorca. _Farsas para títeres_ é un libro que reúne seis pezas
imaxinativas, cun grande dinamismo e ateigadas de elementos fantásticos que
contribúen a disolve-la súa incisiva sátira. A deformación grotesca da
realidade, o expresionismo crítico e a mestura do tráxico co cómico, fan lembrar
os esperpentos de Valle Inclán, mentres que a consciente falta de verosimilitude
dos personaxes e o seu mundo conectan co teatro épico de Bertolt Brecht.
Ademais, Blanco Amor introduce elementos do teatro do absurdo e emprega un humor
irónico e retranqueiro, que xunto coas súas anteriores influencias dan lugar a
pezas de indubidable orixinalidade dentro do panorama do teatro de posguerra.
_Teatro para a xente_, un conxunto de catro obras e tres contos escénicos, segue
os patróns das pezas anteriores.

_A esmorga_ (1959), esta primeira novela de Eduardo Blanco Amor, publicada en
plena madurez, é un clásico da literatura galega. Iníciase a obra cunha
«documentación» onde o autor explica, empregando a primeira persoa, cómo chegou
a obte-la información do que se relata a continuación: os sucesos ocorridos
durante un día de esmorga ao Castizo, ao Bocas e ao Milhomes e o seu tráxico
remate.

O relato propiamente dito está formado por cinco capítulos que seguen, que son
unha transcrición das declaracións feitas por Cibrán, o Castizo, a un xuíz do
que non se rexistran as intervencións —tal vez para subliña-lo feito da falta de
comunicación da Xustiza, que tan só está para condenar—. Cibrán é, pois, o
narrador dos sucesos acaecidos aos tres personaxes, desde o seu encontro ata a
detención del mesmo pola Garda Civil, tralo asasinato do Bocas a mans do
Milhomes e a morte deste.

Durante as 24 horas de esmorga, os protagonistas móvense por diversos escenarios
do ambiente urbano ou suburbial de Auria —trasunto literario de Ourense—, cunha
acción moi variada na que se mesturan breves historias secundarias con múltiples
personaxes. A presencia constante dunha climatoloxía adversa —choiva, corisco,
xeada— convértese nun motivo recorrente e simbólico da novela. O capítulo V —o
derradeiro— remata coa intervención do autor que aparecía na «Documentación» do
principio, o cal deixa ao lector na dúbida de se o Cibrán morre no xulgado
vítima das torturas ou se suicida.

A lingua popular empregada na novela vén xustificada pola condición social dos
personaxes e polo ambiente dos baixos fondos onde se desenvolve a acción,
motivos estes que teñen levado a algúns críticos a asociar _A esmorga_ coa
novela picaresca, coa naturalista ou coa tremendista. En calquera caso, Blanco
Amor o que fai é recrear o ton e a sintaxe popular —pero enxertando léxico de
tradición literaria— e poñer de manifesto, mediante a declaración de Cibrán, o
drama do marxinado —e por ende do ser humano—, incapaz de ser dono do seu
destino debido aos determinantes psicolóxicos e sociais.

Eduardo Blanco Amor representa a liña realista e materialista, o denominado
«realismo social», que inicia no 1959 coa publicación de _A esmorga_ en Buenos
Aires. Tanto nesta obra coma en _Os biosbardos_ ou en _Xente ao lonxe_, existen
unha serie de motivos recorrentes que vertebran a súa narrativa: o espacio
urbano da vella Auria, marco no que se desenvolven os acontecementos; a pertenza
dos protagonistas ás clases populares ou aos marxinados sociais; e os ambientes
indixentes e mesmo famentos, en perfecta consonancia co subdesenvolvemento
social e económico da Galiza deses anos.

Os vigorosos cadros que pinta Blanco Amor están apoiados por un perfecto
coñecemento e adecuación dos medios técnicos, que insuflaron novos aires á
narrativa galega: dende a técnica do interrogatorio, onde só se oe a voz do
interrogado, en _A esmorga_, ata o perspectivismo, a técnica «magnetofónica» na
mera transcrición dos diálogos ou certos enfoques obxectalistas de _Xente ao
lonxe_.

As innovacións formais e temáticas da narrativa de Blanco Amor terían unha
continuación na década dos 60 cando aparece unha nova xeración de escritores
mozos que integraron o que se deu en chamar Nova Narrativa Galega.
