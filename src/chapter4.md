# Capítulo IV

— Non señor, non; cando se armou a zarrazina no mesón do Roxo, nós xa sairamos.
Quedámonos por alí cerca sen nos deixare vere , pra albiscar o que pasaba.

---

— Si, señor; vimos que sacaban ó Zamorano, ferido, que se lle vía a cara
sangoentada. Dempois saíron outros, todos embrullados nunha grande liorta de
paus e navallazos.

---

— Non señor, non; dígollo outra vegada… Bastante temos co noso sen que teñamos
que carregar con cousas que non fixemos… Perdimos os cartos nunha partida
de sete e media que tiñan armada uns xamoeiros masidaos, que son xente moi
caloteira e andan a la santa buena polos feirales, con baraxas amaestradas.
Díxenllo ó Bocas pro non me fixo caso…

---

— ¿Que ei de saber o nome? Digo esto porque mo dixeron uns do Ribeiriño que
atopei aló.

---

— Non, señor; tampouco sei como se chaman… Sei que son do Ribeiriño porque os
teño ollado aló, na taberna do Sancristán.

---

— …pois voltamos pra a cibdade. Subimos pola carreteira de Trives e metímonos
pola Travesía sen atopar a ninguén… O Bocas seguía coa súa teima, e agora
estaba aínda máis acirrado nela porque quedaramos sen cartos.

---

— Coido que non, agora que xurar non o podería xurar. ¡Quen sabe o que pasa nos
adentros de cada un! A teima somellaba sere, de comenzo, pra vere de novo
á belida señora. Cecais dimpoixa a ocasión…

---

— Señor, prégolle que me non faga decire o que non dixen… Dixen que se tiña
quedado sen cartos e ren máis, e que quizabes por eso voltara á teima de irmos
de novo á casa dos Andrada. Ó mellor si sairamos da timba con cartos dabondo,
daríalle a vértola por facer outras cousas, digo eu… que eu non estaba dentro
dil pra sabelo…

Conque ó chegar perto da Praza Maor, oíronse as tres da mañá, no reló da
Catredal. A xiada estraba as rúas e mais os tellados, que todo somellaba de
vidro polo moito luar, i os charcos a chuvia estaban outravolta adurecidos
polo carambelo. Cando pasamos pola Lameda aínda se vía o relustro do lume do
pazo, que me desacougou moito velo, pois xa se me tivera esquecido; ou, ó menos,
non pensara nil. Co aquelo voltoume un grande acoramento e viñéronme ganas de me
apartar dos compañeiros e facer non sei qué. Pro o Bocas non daba tempo pra
cavilar. Cando se lle puña unha cousa na… Ía diante de nós, camiñando con gran
resolución, sen decire verba, e nós seguiámolo, pola miña parte de mala gaña,
pro seguiámolo coma si en logar de ir diante de nós fose detrás empurrándonos.

A min non me collía dúbida de que aquela nova tolaxada que iamos a pór por obra
meteríame de novo o «pensamento» no corpo, que xa o sentía vir vindo polo peito
embaixo acurtándome os azos e meténdoseme por entremedias das cavilaciós pra mas
esparexer, coma decote. Dígolle, señor, que iste entupedimento das
cavilaciós, esta mourenza que me vai enchendo os miolos coma un fumazo, que non
sei como llo decire… porque polo menos cando eu era rapaz, que xa me viñan
estas cousas, anque aínda non atinara a chamarlles «pensamento», ó menos
curtábanseme co acidente, que era eisí coma quen se durme… E anque logo, cando
me voltaba o siso, estaba todo magoado i ás vegadas ferido, pois até me apremían
os dedos con ferramentas e turrábanme da língoa pra que non abafase, pois logo
que me pasaba sentíame moi ben naquela floxeira do corpo coma si acordase dun
sono moi longo, e até de alí a un anaco non me lembraba do que tiña pasado… Pro
agora…

Boeno, que total xa estabamos metidos no lío e había que tirar pra diante .
Certamentes que até o desexaba pra me ceibare daquelo, pois cando as cousas de
fóra de min teñen moita forza poden coas de adentro, i entón voume ollecendo do
«pensamento», que me tenta a quedarme só pra virme con más asaño, i entón teño
que facer coma que non lle dou creto e botarme a andar entre a xente ou pórme a
facere cousas pra ceibarme dil, pra que o que anda por fóra teña máis grande
arruzamento, coma si fose a entolecer…

---

— Ten razón que lle sobra, señor… Pro é que cando me poño a falar dista cousa
tan fodida que a min me pasa, non dou romatado. E quizabes iste tanto falar é
pra vere se eu mesmo me entendo, que aínda moitas vegadas falo sen falare con
ninguén, que mesmo somella coma si en vece de sere eu un fose dous.

Pois indo ó conto, eu tiña que ire adispacio por mor do encetamento dos pés que
coa friaxe do tempo doíanme coma raios. Os outros ían diante sen deixaren de
disputar. Mellor dito non levaban retesía senón que Aladio o Milhomes, baduaba e
baduaba coma si falase pra unha parede, pois o outro, coas maus afundidas nos
petos, alancaba sen lle respondere ou botáballe cada tanto un gloriapatre
facendo ó mesmo tempo aceno de lle querer bater, que decote andaban nisas… E
diste modo metímonos no calexón da Burga. Cando chegamos ó cavouco das obras, o
Milhomes aínda o quixo parar pillándoo por un pulso, pro o Bocas sen decire ren
mandoulle unha pancada no carrolo ferido e guindouno de fuciños.

Certamentes, o Bocas estaba tan fóra de si como eu nunca o tiña ollado. Tan
acirrado ía na súa teima que máis que bébedo, pois dobláranos a beber a nós os
dous, somellaba tolo, un tolo axotado e penchoso que puña medo coma un adoecido…
Ó Xanciño a bebida non o amolecía, por máis que bebese, senón que, a par que ía
bebendo, íase pondo rexo, duro, amuado, até que, cando non o podía aturar máis,
dáballe coma un arrepente de quedárese tan dormido coma si estivera morto. E
dimpois dormía días inteiros, que ninguén era quen pra facelo acordar. Pro
mentres non lle chegaba o intre de se asosegar diste xeito que digo, amosábase
moi dono de si anque destemido e atricador coma si quixese pelexar con todos
cantos ollaban pra il. Pro todo isto con moito xuício nas falas e nas
maneiras do corpo coma se non estivese bébedo, que somentes se lle notaba
naquela lourideza do rostro, que se lle puña branco como un lenzo, e no brillar
los ollos, pro má is principalmentes naquel pórse rexo e destemido igoal que
unha besta brava, facendo o que lle petase sen atender a razós e levando todo
por diante. A súa bebedeira víase máis nas cousas que facía que en como as
facía, que era un facere serioso toda cras de arroutadas e tolemias, cecais
serioso en demasía, aínda que un pouco desaxocado naquelas présas que lle daban,
pra os que o coneciamos no seu natural.

Conque meteuse no furado das obras e púxose a indireitar as apeas que nos
serviran de escada pra subir ó hortal dos Andrada aquela mañá. Andaba ás
apalpadelas, guiándose polo pouco relustro que se metía pola parte outa do
furado. Eu fíxenlle algunhas refleisiós pra que non nos meteramos de novo naquel
lío, que porque unha vegada nos saíra ben ó mellor agora saíanos coma o
nabo, que así son as cousas. O Bocas, sen deixar de traballar, respondeume:

— «Eu non vos digo que veñades si tedes medo. E dígovos tamén que é mellor que
non veñades. Eu quero estar co isa muller anque teña que xogarme a vida ou
sacarlla a quen se meta por meio; anque teña que tumbar a meio mundo. E
acabouse… Xa o sabedes».

— «Cala, tolo, cala», besbellou o Milhomes, «que mesmo somella que che diu o
ramo… O que vas a gañar co isto é que che boten de perda, un par de escopetazos,
os poucos miolos que che quedan. Ímonos, ti, e que se foda coas súas teimas».

— «Nista situación», contesteille, «eu non deixo a un amigo, por máis que me
estoxe o que faga, coma arestora co iste cabalo grande que non sabe máis que
estar inventando toladas. Ou ímonos todos ou subimos todos, e que veña o que
veña, que pola miña parte non quero que a ninguén lle quede o direito de
chamarme logo cagán…».

Pro xa o Bocas comenzara a agatuñar pola parede do cavouco espetando as apeas a
par que ía subindo. Non nos quedaba outro remedio que seguilo. E aló fumos…

A casa estaba toda a escuras, como era de supor. O soutiño dos camelios daba
unha sombra mesta e témera recortándose no chau. A lúa ía caendo ó poente, e o
seu relustro facía faiscar coma espellos os vidros todos da galeiría… Dígolle,
señor, que aquel silenzo e aquela luzada tan estremosa puñan máis medo que unha
ducia de homes armados. Somellaba que algo tería que soceder dun istante a
outro…

Arrimándonos descontra o muro fomos chegando ós baixos da casa. O Bocas púxose a
tasmear por onde sopuña que se podía subir, empurrando as portas e remexendo nos
cerrollos, sen nengunha cras de precauciós. Unha delas cedeu i entramos
acendendo mistos e vimos sere a cochera da cas, que estaba toda cheia de po e
de arañeiras que decolgaban de todo e que nos daban na face ó camiñar. De alí
fomos dare a unha sorte de bodega ou dispensa ateigada de cousas de beber e de
manxar. O Xanciño, cos seus aers de non andare en casa allea, acendeu un
quinqué, armou un pito, ollando con moita soalleira pra todo e roparou nunha
botella que aló había nunha mesa, a meio baleirar, moi posta nunha bandexa
e cunha copiña a carón. Pegámoslle cada seu un bo grolo e resultou sere un licor
doce e apegadizo, con labio a anís escarchado, pro con gosto eisí como a
mixordia de botica; pro deixábase beber ben, e logo resultou que quentaba o
corpo a par da mellor augardente. Nos andeles das paredes había moitas latas de
conservas con letreiros que non se entendían e moitismas botellas tamén con
nomes estranxeiros, ó que se vía. Na mesma bandexa había unha plasta de adoínas,
somellantes a perdigós de escopeta que, polas trazas, debía sere cousa de
manxar. Eu pillei unha pizcarralla que logo chuspín, pois sabía a peixe podre.

Dempois dun pouco de estar alí sentiámonos tan tranquíos coma si foramos
convidados. O Bocas i o Milhomes até cortaron unhas boas raxas dun xamón que
alí había encetado, e abriron unhas botellas, coma si tal cousa. Eu de comenzo
non tiña fame e seguín a zugar daquel xarope con gosto a meiciña pro que
agrimaba a gorxa e quentaba o coalleiro, eisí Deus me dea. Dempois aínda rillei
nun anaco de salchichón e bebín dunha daquelas botellas, que resultou dun viño
vello máis levián e amaro do que estabamos afeitos a beber.

O Bocas meteuse un pouco pra dentro da casa levando o quinqué e facéndolle
reparo coa mau pra que non lle dese a luce na cara. Facíao todo tan seguro de
si que eu decateime que non era a pirmeira vegada que tales cousas facía. Voltou
de contado, e dende a porta acenounos de que o seguisemos. Botamos a andar
por un longo corredor e fomos dar a un portal grande, sobrado, ou cousa eisí, de
onde saía unha escadeira, moi ancha e comprida, e todo estaba estrado cun pano
diste groso que enchoupaba o bruído das pasadas coma si se andivese por un
lameiro. En chegando ó relanzo de enriba, papamos un susto de moito carano, pois
aló había dous dises homes de ferro que traen os libros da escola, que lle din
cabaleiros, que anque xa se sabe que están ocos por dentro, eisí, de primeiras,
poñen medo a quen nunca os ollou de vulto.

Nas paredes había unha chea disas armas do tempo dos mouros, que se ven polas
fiestras de moitas casas do señorío, que eu tamén as tiña ollado, que as teñen
decote moi limpas e ben postiñas, que se vía que estaban alí pra enfeitar o
asunto, coma fan decote nas casas do señorío, que todo o decolgan nas paredes.

O Bocas subiuse a unha arca que aló había, que non tiña ren dentro, pois
abrímola, e escolleu pra si a espada máis longa e rechamante, e deunos a cada
seu un chisme daquiles, que non sei pra qué nos tiñan que servire, pois eu, pola
miña parte, íame fixando ben por onde andabamos pra botar a correr de volta en
canto aparescese alguén; pois eu son dos que non quero líos, e anque a
bebida tiña feito o seu na miña cacheira, non era tanto coma pra non me decatar
que aquelo que estabamos a facer máis era cousa de bandoleiros que de mozos
fillos do pobo, que andan de esmorga.

Conque, dunhas noutras e logo de tere andado por aqueles longos corredores sen
se sentire alma viva, viuse unha rendilexa de luce que saía por embaixo dunha
porta. O Bocas, non se fiando moito do sabre que levaba na mau, abriu a navalla,
por si escaso, e arrempuxou a porta sen ningunha cras de cuidado. A luce viña
dunha lámpada ou candieiro con velas de eirexa, que tiña tres acesas e xa coasi
consumidas, e unha sin acender. Todo o que había naquil cabán, pois ben se vía
pola cama que o era, somellaba cousa de eirexa, con grandes panos decolgados,
cadros de santos e até santos de pau, que aínda había un Santo Cristo grande
coma un home de certo, pendurado encol da vanceira do leito, que mesmo
apuña coma se nos ollase á mantenta ó traverso das pálpebras adormentadas. Na
chaminea ardían uns torgos a meio queimar e sentíase no áer un arrecendo mol e
garimoso que máis parecía cousa de remedio que de prefume.

No meio do cabán víase un sillón que estaba de costas pra onde nós entramos. E
foi eí cando papamos o segundo susto, pois vimos que dun lado penduraba un
brazo de cristiao. Ó pronto quedámonos quedos i o Bocas rasquexeou e chuspiu pra
vere si aquelo se movía. Pro non se moveu nada. Logo foise arrimando a modo,
até dar frente á cadeira e quedouse abambeando a cabeza a carón do que vía.

Cando nosoutros nos achegamos tamén vimos que estaba alí, todo estomballado,
como un morto, o siñor da barba que tiñamos visto á mañá. Estaba arrecostado
descontra un gran cabezal e fardado até os pés cun hábito de bispo ou cousa
somellante. Por un recanto da boca caíalle a baballa, e tiña os ollos vidrados e
quedos, que tanto podía estare privado como difunto… O Bocas, sen se amedrentar
nen moito menos, furgoulle nas barbas coa punta da ferramenta, sen que o outro
acordase nen dese siñal de vida; e voltando a faciana pra nós, besbellounos:

— «Iste pescouna boa».

Pro non se ollaba por alí bebida de ningunha cras, anque tamén pudo tere bebido
noutro logar e vila dormir alí.

Na mesiña que tiña a carón había un braseiriño do grandore dun prato e tamén
unha cachimba ou algo polo estilo, tan cativa coma unha alferga de costureira,
que non sei que raios se podería fumar naquelo. A pipa tiña apegado no fondo
unha mestura fedorenta, do xeito de betún, e deime conta que daba o mesmo ulido
que andaba polo áer, aínda que máis forte e abufinante… Tamén nos
deprocatamos que o leito que alí había non era de matrimonio…

Namentres o Bocas i eu andabamos a arreparar nistas cousas, o Milhomes puxérase
a remexer nun moble que tiña trazas de sere un arcaz posto de pé, todo cheio de
caixonciños moi feitucos, coma de xoguete. Cando ollei que sacaba dun deles
unhas alfaias, funme pra il tencionando de lle empecer que fixese tal cousa,
pois coma xa teño dito unha cousa é andare de parranda i outra sere
caloteiro. Pro o Bocas meteuse por meio e puxéronse os dous a furgar nos
caixonciños, que foi nesas cando diron coas onzas de ouro que se lle alcontraron
ó Bocas no peto… Porque o Bocas deulle ó outro todas as alfaias, menos
uns pendentes e un anel moi fermoso, que sen dúbida eran pra darllos á Viguesa…
Non é por botar por ela facéndome agora o inocente, pro pódeme crer vostede que
en toda esta fachucada de ladroeiros eu non me metín, que enriba do meu corpo
ren se atopou que non fose meu, coma vostede sabe e coma xa dixen no
coartelillo, anque mallaron en min todo canto quixeron aquiles criminales pra
que dixese onde tiña agachadas as cousas… Si, señor, foron iles e ninguén máis,
que aínda escomenzaron a tarefa moi postos de acordo, pro logo, cando ían
aparecendo outras cousas, puxéronse a rifar pola rapañota que estoxaba ouvilos…
En canto os ollei eisí, tan destemidos e asañados no roubo, decateime que non
eran os rapaces que eu supuña tere ben conecidos, aínda coas súas chatas propias
da mozarría esmorgante, senón xente que debía estar afeita a esta cras de
adubíos e nagocios…

Conque, aporveitando que estaban tan ocupados naquela compartilla de gitanos,
funme asoparando diles amodiño e cando me vin cabo da porta saquei as
chancas dun envión, coma si me sacasen a ialma do corpo, e pillando un dos
cabuchos do candieiro, botei pra fóra con mente de saír de alí coma poidese…
Perdinme un pouco naquiles corredores, o que lles deu tempo pra me pillar. E
cando me pillaron botáronme en cara o quererme liscar sin iles, e aínda me
apuxeron que algo tería collido pola miña conta, de moita valía, que cando tal
ouvín viñéronme gañas de botarme a iles e crebarlles os dentes dun zocazo pra
que non coidasen que todos eramos do mesmo xeito e pra que non fosen fillos de
puta, con premiso da súa cara. Cando me cachearon e se convenceron que non
levaba ren, díxenlles:

— «Son libre de me ire, e vosoutros facede o que vos dea a gaña… -¡Aló
vosoutros! De primeiras, quérome liscar porque eu non son ladrón; e de segundas
porque ese home pode acordar, ou outra xente que haxa na casa, e ti, Xanciño,
eres home pra facer calquera falcatruada desas que logo non teñen compostura,
que te conozo ben, anque non te conecía tanto coma pra supor que tiñas esas
mañas… Conque deixádeme ire que xa sabedes que tamén eu teño o meu xenio». Todo
isto falabámolo polo baixo no recanto dun corredor.

— «Agarda un istante, home», besbesellou o Bocas, trocando o xeito de me falar,
falándome coasi con benser, pro voltando á súa condanada teima. «Xa sabes
que viñen eiquí pra estare co esa muller. O que collín non me importa, e si
queres doucho, ¡pra que vexas…! Pro eu non me vou sen estar co esa muller. Cando
a atopemos xa non me importa que vos lisquedes. Pro agora prégoche que non te
vaias, ¿sabes?»

Baduaba todo aquelo mesmamente coma un tolo, e dígolle, señor, que anque eu non
son home de me amedrentar por calisquera cousa, puña medo ollar a aquil home, á
luce do cabucho, co aquela determiñación nos ollos atolados, coma si fose quen,
naquil intre, de arremeter il soio contra unha ducia de homes que se lle
puxesen diante. O Milhomes, tamén amedoñado, ou por aquela pencha que lle viña
cando o outro falaba de mulleres, púxose a rosmar:

— «Ten razón, iste, ten razón… Ímonos xa, non sexas porfiado. Co que levamos hai
dabondo pra arranxar as cousas todas… Ímonos xa, non sexa o demo…»

Pro o Xanciño non viña a razós. Xa durante todo o día se lle notara que cada
vece que se lle metía o asunto aquil nas mentes, púñaselle o rosto tal coma si
verdadeiramente lle dese un ramo de tolicie . Apertaba os dentes até facer
tremer as queixadas e ampeba coma si lle fallasen os alentos do peito; i os
ollos, púñanselle afuscados, estantíos e pequechos mesmamente coma cando
sacaba de navalla nas falcatrúas e gallifadas das tabernas… Total que todo o que
se conqueriu, co gallo de contradecilo, foi que lle viñese aínda máis estremado
aquel asaño da tolicie que o tivera inquedo todo o día, dende o mesmo istante en
que viramos á dona, que malia a hora en que tivemos tal ocurrencia.

Conque, sen facernos miga de caso, botouse a andare de volta polo corredor,
ceibando xuramentos e desafíos, coa voce inteira, dando patadas nas portas, que
se abrían sen nengún esforzo, pois víase que todas estaban sen
ferrollo. Entramos en dous daqueles gabinetes e non se viu persoa diste mundo.
Naquela casa polo visto non había ninguén… que pola miña parte até prefiría que
saíse calquera, fose quen fose, e andar a hostias ou a facazos con todo dios, en
troques de aquel silencio e de tantos sobrados cheios de cousas ricaces, de
mesas postas coma pra grandes xantares e de leitos tendidos, largacíos e
luxosos, nos que non dormía ninguén, todo con luces acendidas…

O Bocas, cos dentes apreixados e o alento asubiante, erguía a roupa das camas
coa espada, pegaba coiteladas nos reposteiros, abría os almarios dun puxón… E
foi eisí coma, dunhas noutras, fumos sair á galeiría que ollaramos á mañá pola
parte dafora.

Por dentro era moi espaciosa i estaba ateigada de prantas, e unha delas subía en
ramallada até cobrir o teito. O luar daba de cheio nos vidros. Matamos a luz
que levabamos connosco e todo ficou mergullado naquel fusco e lusco branquizoso
coma cousa de aparecidos.

— «Ímonos, Xan, ímonos, xa que estamos eiquí», pregueille con voce rexa. «Isto,
tal como vai, non pode finar ben. A galeiría é baixa e podemos brincar
facilmentes…»

Nesto foi que vimos chegar, de dentro da casa e polo fondo do corredor, luces
que se movían. O Bocas fechou a porta sacando a chave de dentro pra fóra, e
botamos a andar a présa en procura do cabo da galeiría por onde supoñiamos que
sería máis doado baixar. Xa escomenzaban a ouvirse tras da porta alboroto de
falas e algús sacudós pra abalala. E foi niste mesmo istante cando o Xan, que ía
diante, detívose en seco e logo recuou pra nós tatexando:

— «Eí está, eí está…»

Nefeito, tras dunhas matas de follas mestas e grandeiras, viase a fermosa dona
cheia de luar, sentada, volta pra o xardín, o mesmo que a tiñamos visto á mañá,
cos brazos estarricados e os ollos quedos e brillantes, como a cousa máis belida
que niste mundo se tiña ollado. Parámonos tan perto dela que até tiñamos medo de
alentar. A min batíame tanto o corazón na caixa do peito que me somellaba que se
tería que ouvir dende afora… Estaba sentada nunha cadeira con rodas e tiña un
neno cativo na aba. O Bocas diu unha pasada, saíndo de tras as matas, e púxose á
súa beira dicíndolle:

— «Señora, non teña medo que non lle faceremos nengún mal…». Nosoutros
agardabamos que pegase un berro en canto nos vise, pro non se moveu nen
respondeu verba. O Milhomes apegado a min tremaba coma un vimio i eu suaba coma
no rigor do vrau. Estabamos tan abraiados que xa nin nos importaban os golpes
que daban na porta e os gridos que se ouvían cunha voce de vella que non se
sabía qué decía:

— «¡Voler, voler; secur, secur…!», ou algo diste xeito.

O Xanciño fitaba pra a dona, quedo, aloleado e cun sorriso que somellaba o
pucheiriño dun neno cando vai botar a chorar, pro a dona non pestanexaba nen se
movía, talmentes coma morta.

— «¡Señora …!», díxolle aínda, aventurándose a collerlle unha mau. Pro non ben o
fixera, rexeitouna dun pulo coma si se tivese queimado. Co iste movimento o
neno caíu ó chau e fíxose cachizos descontra os zulexos do sobrado. O Bocas, xa
reposto, pegou nela pillándoa con bruteza pola añuca, coma si lle fose a bater,
e a dona foise pra un costado, inteira, sen se dobregar, cos brazos decote tesos
e as maus abertas.

— «¡Malia a nai que me pariu! ¡Grandismo fillo de puta de tolo!», berrou o
Bocas. E dándolle un tremendo couce á cadeira, guindou coa dona no chau, que alí
quedou do mesmo xeito que estaba sentada, cos ollos estantíos brilando co luar.
Logo de dare dúas pasadas aínda voltou, cheio de carraxe, i afundiu o tacón dúas
ou tres veces na cara da boneca que quedou feita un buraco, mouro e témero, coma
unha calivera escachada.

E coa mesma, chegamos ó romate da galeiría onde nos atopamos cunha escadeira que
daba ó hortal, pola que baixamos coasimentes dun brinco. Atravesamos o xardín
cando xa se vía xente con luces que entraba na galeiría. Baixamos coma poidemos
polo cabouco e puxémonos a alandillar sen coller folgos até chegar perto
da Estación…
