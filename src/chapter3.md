# Capítulo III

— Non, señor, non. Non teño máis nen menos vountade de falar da que tiña onte… O
que pasa é que agora cúmpreme remoer ben as cousas antes de as decir.
Estiven remoéndoas a noite inteira, que leve o diaño o que dormín, pro as
condanadas ensaríllanse todas, en rolda polos miolos i a cabalo unhas das
outras, que xa nen sei as que foron antes e as que foron dempois, que hastra me
somella que tantas cousas non poideron tere pasado nunha noite, coma cando un
soña, que somellan non teren fin e pasan nun istante… Porque eu dígolle que o
que pasou nesa noite é coma si pasase nunha chea de noites apegadas unhas ás
outras, sen día no meio, ou eisí coma xa dixen denantes… De tal modo que non sei
como escomenzare.

---

— Está ben, si señor… Pois os feitos é que estabamos aparvados de cansacio e de
bebida e non sabiamos pra onde coller, pois as cousas fóranse pondo de mal
en pior, e púñanos medo írmonos a meter onde houbese xente conecida, i a nós
conecíannos en todos os sitios onde quixeramos ire…

O tempo cambiara outra vegada pra frío. Nos arrabaldos non se vía alma viva…

As casas de pallabarro somellaban ire a derrubarse amolecidas, i os refachos do
vento arremuiñado do norde, que viña como pra tempo de neve, esborrifaban no áer
os fíos da auga que aínda se desbrocaban no meio da rúa dende as canles das
tellas.

Ó pasar pola Porta de Aire, adevecimos de envexa ollando pra as tabernas cheias
de xente, pro non nos estrevimos a entrare. O Bocas era o que máis se coidaba
de que non o visen, e ía, azorrado e múo, ás alancadas sen decirnos pra onde. Na
fonte de San Cosme bebimos a morro uns grandes grolos da auga da pía, que nos
fixo baleirar, de alí a pouco, todo canto tiñamos dentro. Todos tres, con
premiso da súa cara, trousamos coma cas, fóra a ialma, e co iso fóisenos indo a
pesadeza i escomenzamos a nos poñer ledos coma rapaces, sen sabere por qué… Ó
lonxe víase no ceio un tramo aceso polo lume do pazo, e cada un ollaba pra aquel
costado do áer cando coidaba que os outros non o vían. Pro non nos dixemos ren,
coma se non tivesemos que ver co aquelo… Eu ía cavilando que o lume se fixera
grande de tan sócato porque pegaría na leñeira que estaba a par da bodega, que
eu ben a vin cando o alquitareiro ía buscar os mollos pra o lume…

Conque fumos parar á Ferreiría, onde nos metimos nun portal pra determiñarmos o
que teriamos que facer, pois non era cousa de andar daquil xeito toda a noite
e máis co frío que se viña.

— «¿Cantos cartos tedes?», preguntou Xanciño. Eu non tiña coasi ren pois déralle
todo o xornal á Raxada.

— «Eu teño dez pesos, e vámolos a foder todos esta noite», dixo fonchoso, o
Milhomes.

— «A min quédanme catro ou cinco… Pro témola que seguir, que sobran de abondo»,
argallou o Bocas.

— «Eu voume pra a miña casa, pra a casa da miña nai», respondinlles; que esa era
a verdade, pois eu non tiña mentes de seguir facendo falcatruadas , que
bastantes tiñamos feitas.

— «¡Seica estás tolo! Cos líos que temos armado, onde pirmeiro te buscarán será
na casa da Raxada ou na da túa nai. ¡Pensas que son parvos!», dixo o Bocas.
«Ímola a seguir, e mañá será outro día».

— «A min nada teñen que me apoñer nen por qué precurarme, que eu nada fixen nen
me metín con ninguén».

— «¿E quen guindou o quinqué que puxo lume no pazo?».

— «Esvaroume da mau… Non o fixen adrede. ¿Que sabía eu que ía estoupar daquil
xeito, coma si fose unha bomba, nen que culpa teño eu de que a leñeira
estivese alí tan de perto? ¡Vaia, coño…!».

Aínda disputamos un pouco sóbor de istas cousas, pro como non levantabamos a
voce era coma se non disputasemos, que todo o que falabamos era besbexando pra
que non nos ouvisen. Conque dempois de me decire, un e outro, que tan lixados
estabamos uns como os outros, dispuxemos írmonos de putas, con licencia, anque
ó Milhomes non lle fixo moito aquel a ideia, e puxo coma condición que non
fosemos á casa da Nonó senón á da Monfortina, non sei por qué…

Pro na casa da Monfortina non nos quixeron ademitir, porque disque tiñan uns
viaxantes forasteiros de moito rumbo, que colleran a casa por súa e mandaran
fechar a porta a todo gasto pra quedárense todos a eito, de dormida… Isto foi o
que nos dixo a Cupatrás, coa meia porta de enriba aberta e a de embaixo fechada,
coma pra darnos a entender que non nos abriría. E asomouse pra contestar porque
coneceu a voce de Xanciño, que lle tiña moito aprecio, pois o Bocas era home moi
gabado polas churrianas, asegún era sona. A Cupatrás quedouse debruzada, coma
pra palicare un istantiño connosco.

— «Santisma Virxe, que non sei como vos aventurades a andar nesa disposición e
co iste tempiño… Se non tiveramos istes fletes, que son moi amigos da
Monfortina…»

— «¿Que fas eí?», marmulou, por tras de ela, a Piolla, asomando os fuciños
lardosos de comellona i o narís de borracha.

— «¡Mira, que antroido de homes! Veñen co Xanciño, o Bocas…»

— «Veñan con quen veñan, fecha esa porta… Hoxe non é día pra ista cras de fletes
. Fecha e acabouse a conversa», dixo de moi mal xeito a Piolla, que é a
encargada da Monfortina, como vostede sabe…

---

— Vosté dispense que non quixen ofendere, pro eiquí sábello todo o mundo, aínda
as persoas decentes, que están tan ó cabo do que pasa nas casas das putas, con
licencia, coma si tamén foran decentes, que nistes pobos pequenos…

---

— Si, señor, si. Conque seguindo o conto, o Bocas díxolle que non fose besta que
pra decire o que tiña que decire non había que aldraxar á xente. Pro a Piolla,
que é moi arriscada, fíxolle frente, e sacou o corpo, toda moura e fuciñuda como
é, con pelos no bigote, poñéndose a berrar:

— «¡Fóra de eí, lacazás, perdularios, ou saio coa tranca! ¿Que vos pensades, que
non son home pra vós?» E voltouse a meter pra esguellar un arrabuñazo que lle
tirou o Milhomes.

— «Ídevos», dixo de mellor modo a Cupatrás, «que eí veñen os faroleiros co
municipal».

— «¿E que temos nós que vere cos faroleiros e co municipal?», díxenlle eu
disimulando, e tamén pra sabere si algo tiñan no papo sóbor dos outros, que eu
andaba coa miña sospeita de que algo habería…

— «¡Ai, que condanados!», berraba a Piolla. «¡Fecha esa porta, Cupatrás! ¡Malia
quen eiquí os encamiñou, que aínda nos van meter nun compremiso! ¿Pra que
abriches, cadela! Sae de eí…»

— «¡Pois agora éntrase por collós!», esbardallou o Bocas, metendo o cóbado por
entre as follas e pegándolle cos xoenllos á parte de embaixo.

— «¡Fuxide de eí maricós, galicosos, ou vades a parar todos á ispeición…!»

Eu ripei co Bocas para un costado e díxenlle á Piolla con moito sosego, pra que
non se ouvisen os berros namentres non pasaban os faroleiros, que xa viñan
perto:

— «Non te poñas eisí, muller… hai que vir a razós… Somos homes mozos que andamos
de esmorga, con bos cartos no peto pra gastare… E non vén ó caso, si tes a casa
ocupada, que te poñas a falar de municipás e da ispeición, que non somos xente
de afora nin carteiristas…»

— «¡Anda, coña, faite de novas ti tamén! Ben te conezo, que eres o da Raxada…
¿pro pra que andas co ises? ¿E logo non sabes que ise —dixo acenando pra o
Bocas— deixou onte un home por morto na taberna do Chaguazoso? ¿Non sabes, non?
Non me fagas falar…»

Aporveitando o quedármonos sin aición ó ouvir somellante cousa, fecharon dun
golpe a porta e botaron a tranca. E nestas, comenzaron a ferrarnos botellazos
dende o piso de enriba e vimos que chegaba, con grande troupeleo das zamancas
nas lousas da rúa, Fermín, o faroleiro vello, acenando pra nós coa estopa do
lume enriba do chuzo, tan metido na grande coroza que semellaba unha pantasma do
outro mundo. Detrás, perdendo os folgos, viña un municipal, que pola estatura
debía sere o Sardiña, que viña tamén correndo, casi a canchapernas, coma fai
decote por mor dos xoanetes, que hastra os rapaces o tentan pra velo correre
eisí.

— «¡A ises, a ises!», viñan berrando coma demoros, sen dúbida chamados polo
estrondo dos botellazos, pois denantes non nos tiñan visto. As fiestras das
casas veciñas, xa afeitas a aquelas funciós, abríanse de golpe, e a María dos
Acidentes, que vivía nunha casoupa medio derrubada, parede por meio coa da
Monfortina, saíu coberta cunha sabán, chiando coma un vencello…

— «Valede eiquí, veciños, que me matan…! ¡Ausilio! ¡Auuusilio!» As putas
pagábanlle ou dábanlle mantenza pra que as axudase, cos seus brados de tola, a
tornar da porta ós homes que non lles conviñan cando se puñan rufos en demasía,
i a condanada facía moi ben aquela titiritada.

Saímos alandillando porque xa o Fermín e o Sardiña se nos viñan enriba. Ó chegar
ó calexón da Pena Vixía, o Bocas ordeou:

— «Temos que nos asoparar. Se nos ven ós tres xuntos, vanse deprocatar que somos
nós. Liscade cada un pola súa beira. Dentro dun istantiño, xuntámonos na casa da
Nonó. Entrade, sen petar, pola porta da Santísima Trinidade, pola parte de
atrás, que vai dare á cociña… E non vos demoredes…».

Eisí o fixemos, e de alí a pouco estabamos xuntos de novo… Aínda agora me
pregunto por qué non aporveitei aquel intre pra me asoparar de somellantes… e
máis sabendo o que xa sabía.

---

— Pode que sexa coma vosté di, porque un nunca se ve tal e como é de certo… ¡E
cando as cousas están de Deus…! O que pensei dimpois púdeno pensar entón, pro o
certo é que non o pensei, eisí me parta un raio eiquí mesmo. Bueno, agora xa foi
marica non chores. Total, todo se foi pra o carano…

Conque na casa da Nonó ademetíronnos de contado porque eu tiña bo creto e tamén
porque o Xanciño era meio querindallo da Lola, a Viguesa, que facía de
encargada, e que disque estaba moi namorada dil. A Viguesa, coma vostede sabe…
ou mellor dito, coma sabe eiquí todo o mundo, é a mellor das que ten a Nonó, que
son catro ou cinco; e se non tivese aquel arroallo e aquel botar por ela de
madamita, podería estar ocupada noite e día, pos é «das que camelan», como di
Almería, o mozo do Mendenúñez. Pro cando lle peta de tere a simpatía pra alguén,
resulta tan xeitosa, amais de belida, que ten que sere verdade o que dela din,
que disque é moi boa xente, e que se non está na casa da Zorrita, que,
como vostede sabe, son de a peso e non de a seis reás, como as da Nonó, é porque
non quere. Ademais din que lle gosta empinar o cóbado, e non de copas, como ás
finas, senón de morapio, que bebe moito e ponse moi perdidiña, que hastra disque
se lle esterca o estámago, con licencia, e cheira coma nós os homes que andamos
nise vezo.

Conque da cociña pasamos á saleta onde estaba decote a dona do trato, que ía
poucas veces ó salón. Rescibíronnos cun aquel que non era o acostumado, e até
a Nonó non contestou de bo xeito ó noso saúdo. Chegamos pirmeiro eu e mais o
Milhomes e dixémoslle á Viguesa que Xanciño chegaría de alí a pouco, co que
se puxo moi leda e botouse polvos na face i esborrifouse prefume por enriba.
Nefeuto, cando chegou o Bocas foise pra il e apreixouno nunha longa aperta, i o
outro mougán facía coma que a quería tornar de si ou coma que se deixaba
agarimar de mala gaña; porque os homes que lles gostan ás putas, con licencia,
son decote eisí, coma se se deixasen acariñar á forza, co que elas acírranse
máis e andan tras diles aínda máis asañadas, que é cousa que non se entende.

A Viguesa ollaba pra somellante animal coma se non se fartase de velo e sen se
asoparar dil, coma si llo fosen roubar, cos ollos húmidos e ademirados, coma si
tivese baixado un anxo do ceio. I o outro lampantín deixábase estar cos brazos
caídos ó longo do corpo, feito un estoa, ollando pra os biosbardos, coma si a
cousa non fose co il. ¡Se fora eu, me caso no carafio…! Pois a Viguesa
chamáballe «mi chulillo», porque decote fala en castelán, pro non coma fai a
Cansentado, que fora costureira, en Paderne e botárase a falar o castrapo, que
foi o que escomenzou a perdela, e outras das casas de a peso que falan o
castrapo cheio de jeadas pra facérense as finas e as madrileñas cos señoritos da
vila. Non; á Viguesa víaselle dabondo que era seu falar natural, que disque lle
viña da súa nacenza en boa casa, que hastra se marmuraba que era filla dun
coronel do Ferrol, ó que disque se lle foran esparexendo a muller i os fillos
porque era moi xogantín, que a xente non se cansa de inventare cousas, e que
tanto pode sere certo como pode sere trola…

A Nonó estaba esbacalloada, coas pernas abertas, encol do braseiro e co pito nun
recanto da boca, coma decote; aquelas pernas grosas como eixos de carro, i a
faciana maltratada das vixigas, de máis grandor que a dun cristiao calquera, por
máis groso que fose, arromatada, por embaixo do queixo, con dous ou tres papos,
macios e peludos, que somellaban non sere da carne de ela… Tiña no braseiro un
cazolo de viño a quecer, e cada tanto pegaba nil, arrecollendo coa mau toda
aquela galdrallada que tiña por espeteira pra que lle non estorbase a visión, e
metíalle longos grolos sen alentar. Dempois de cada engolido arrotaba coma un
crego e decía pra si mesma, sen perder a seriedade: «¡Bo porveito, Nonó, que
istes sexan os andacios que te maten e que se foda o mundo…», pois é muller de
moita soberbia.

— «¡Como ves, meu chuliño», marmuraba a Viguesa, cofeándose descontra o prosma.
«Co ben que poderías estare cabo de min, os dous xuntiños que non che
faltaría nada… ¡En que choios andarás ti…!»

— «Mira, Viguesa, xa sabes que te quero ben, pro eu preso nin por un cabelo,
como din…»

— «¡Anda, anda, laparán, que vai pra dúas somanas que te non vexo, i eso que che
mandei unha ducia de recados… ¡Con quen andarás ti metido…!»

O Milhomes que ollaba pra iles co aquil sorrisiño que tanto amolaba e que era o
seu modo de se bulrar ou de dar a entender que estaba de volta do que se decía,
finou por non lles facere caso, e foise a acrequeñar cabo da mullerona á que lle
besbexaba, polo baixo, cousas que a facían rire, namentres andaba a remexer coa
badila no rescoldo.

Ó outro lado da porta ouvíase no salón a pándiga que armaban os fletes coas
pupilas, bailando ó compás do guitarrón do cego de Cudeiro, que botaba as
mazurcas en castrapo, coa voce arronquecida:

_Si el mar tivera barandas_\
_Fuérate vere al Brasile,_\
_pero coma no las tiene_\
_mi vida non poedo ire…_\
_¡ai si!_

Logo, facendo castañolas e ferreñas con canto poideron apañar pra meteren
bruído, sentiuse que dous deles, que debían sere o Jiménez i o Quintela, que
decote facían esa gracia, armaron un cachoupiño entre as risadas de todos,
marcando con carraxe os puntos no estrado de táboas, como nun redoblante:

_Ai, polo pé,_\
_pola punta do pé,_\
_pola rabia do pé,_\
_polo cachoupiño…_\
_polo cachoupé…_

O Milhomes i a Nonó comadreaban polo baixo bebendo do cazolo, e cando ela falaba
saíalle o fumo por entre as verbas, talmente coma si o fumo i a voce fosen
a mesma cousa , pois non ceibaba verba de si que non fose envolta co fumo.

A Viguesa foi levando ó seu amigo lonxe da luz da lámpada que penduraba do
teito, até sentárense no sofá de palla que aló hai nun recanto escuro. Púxoselle
a facer agarimos, bicándolle o colo e dándolle endentadiñas nas orellas, sen que
o outro lambón, todo estarricado, deixase de ollar ó lonxe, coas maus afundidas
no cinto descontra a barriga, sen lle botar á outra a minor apalpadeira, que a
min xa me estaba enrabexando aquelo.

Como a Nonó apúxonos que eramos «fletes de juerga seca», pedíronse dúas botellas
de anís encarchado i outras dúas de licor café, pois tiñamos o estámago tan
estragado que só sentíamos degoro de cousas lenes e doces… Máis tarde mandouse á
Fani, a criada, que trouxese unha boa pota de callos da taberna da Xenerosa que
nós nin probamos xiquera…

Nestas, apareceu pola porta que dá ás alcobas, a Costilleta, axeitándose o
cabelo e seguida do Pepe o Cabito, que lle quedara este alcume de cando foi cabo
de gastadores no servicio do rei. Pepe o Cabito, anque fillo do señor Argimiro o
Peste, que tivera banquilla de zapateiro de rúa, ó pé da Fonte Nova, dábase
moito ó señorío porque traballaba de escribiente no auntamento. Total viña a
sere un deses señoritos de caldo á merenda que aínda gañan menos que nós, e todo
se lles vai en andaren de capa e bimba i en alternaren con algúns señores de
carreira polo gallo de seren todos republicanos, que lles din, e que se axuntan
algunhas vegadas na Lameda a botaren discursos que ninguén entende, até que os
torna de alí a Guardia Civil. Estrañoume velo na casa da Nonó, pois eu supuña
que era, polo menos, flete pra a casa da Caridá ou da Monfortina, que son, coma
vostede me enseña, que xa o dixen denantes, casas de a duro.

Marmulou un «boas noites», de mal modo, coma si o amolase que o tivesemos visto,
e sortiu pola porta de atrás, por onde nós entraramos, e que é a porta por
onde entra e sae a xente de confianza da alcagüeta. Ó sortir fitou de esguello
para o Bocas, que nen conta se diu de aparvado que estaba.

A Costilleta foino despedir, e cando voltou veuse pra a miña beira, que aínda me
deu un bico na meixela e acochouse descontra min coma quen ten frío.

Eu tíñame ocupado bastantes veces co ela, pois aunque non era moi goapa nen
andaba moi comprida de carnes, tiña fama de limpa e de facer ben as cousas,
que por certo era verdade… Tíñame proposto moitas vegadas que foramos queridos
pra non tere que pagar, pois, coma vostede me enseña, eiquí é costume que os
queridos poidan quedárense de dormida os luns sen pagar ren, anque ista sexa un
engado, pois o que non se paga polo adubío váiselle logo a un en pagare o escote
da cea e da bebida e máis da prepina pra o cego Cudeiro.

— «¡Ai, meu rei», decíame a Costilleta, pegándome belisquiños nas coxas, «ti si
que es home pra sacarlle a barriga de mal ano a dez mulleres…! ¡Ven pra acá,
gandulo! ¿Imos facer as cochinadas?»

— «Deixa, muller, que non estou pra iso. Ando moi canso… E ademais xa sabes que
me dá noxo de me ocupar con muller que sae de estar con outro».

— «¿Quen? ¿Ise? ¡Boeno, boeno! Moitas garatuxas e tal e que sei eu, petexa de
eiquí e petexa de aló, aloumiñándoche as carnes por de fóra, que hastra fai
cousas que noxo dá lembralas dempois, e total… patacas, que aínda queda unha
pior que denantes… ¿Imos? Mira, Cibrán, dempois dun coma ise, dígoche que o que
cómpre é un home das túas feituras, que vai ó seu sen andrómenas, e aínda
recunca… ¿Imos?»

— «¡Non teño cartos!», díxenlle pra sacarlle a teima.

— «¿E iso que lle fai? Págasme outro día, que xa sei que eres de lei».

— «Non, muller, non…»

— «¡Anda, home!» E baixando a voce engadiu, coasi falándome na orella: «Dempois
que nos ocupemos, saes ti soliño pola porta de adiante e sen decires nada.
Non che convén que te vexan co iles… Vén que cho conto todo, que ó millor
dimpois non temos tempo…»

— «Deixa ó home tranquío», dixo nestas a Nonó, soerguéndose e co aquela voce de
homón que sacaba dos fondos do peito que tanto apuña ó sentila, pois coasi nunca
falaba en voce alta. «Será mellor que vos lisquedes, que eu non quero líos.
Agora que vos viu o Cabito será mellor que tomedes o portante», arrematou
falando pra o Bocas. «¿Non che dixo nada a ti?», perguntoulle á Costilleta.

— «¿E que me ía decir?», contestou a outra, querendo disimular, anque víase ben
que algo lle quedaba no papo.

— «Boeno, ídevos, e teño dito. Ise vaivos a denunciar… A min tenme xenreira
porque sabe que o quero tornar de eiquí, que me acostuma mal ás mulleres…»

— «¿Pro, denunciarnos de que?», saltou o Milhomes alporizándose.

— «Boh, deixádevos de lerias e morra o conto, que o sabedes mellor ca min.
Ídevos, e acabouse».

O Bocas asoparou dun empuxón á Viguesa e póndose de pé dun brinco pegoulle un
couce ó cazolo do viño que se barrufou renxendo polo lume. A Nonó abalou
movéndose toda como un monte e desaparesceu por unha porta.

— «¿Que fas ti, peneque do carano, ascaroso?», chiou a Costilleta, dirixíndose a
Xanciño. «Eso pásanos a nós por darlle entrada a criminales. E a culpa tena isa,
que anda co il como unha cadela salida…»

O Milhomes ergueuse dun chimpo e pillouna polos cabelos namentres o Bocas lle
escachaba un hostión no meio da cara que a fixo caír tan longa como era. Cando
a Viguesa se viña tamén pra ela cun sillote erguido, voltou a Nonó coa face
vermella, coasi moura coa rabia, cunha iñorme tranca na mau arreboleándoa dun
xeito destemido e deixándoa caír sóbor todo dios.

— «¡Fóra de eiquí, cabrós!», berraba co aquela voce que era coma un trono dos
ceios. Cómo serían os golpes que ferraba que cun deles que lle marrou escachou a
táboa da mesa… Nestas abriuse a porta do salón e asomaron os homes i as mulleres
que aló estaban na pándega, con intención de vírsenos enriba. Nós botamos pra
fóra pola porta de atrás e saímos todos tres a eito, coma chuspidos… Detrás de
nós, oíanse os brados da xiganta enchendo toda a praza da Santisma Trinidade:

— «Ladrós, criminales, golfós…! ¡Botádelle a mau a ises…!»

Parara de todo a chuvia e sopraba un curisco que tollía os alentos. Non había
nas rúas alma viva. A lúa viña grande e crara por entremedias das nubes
esfiañadas e lixeiras. Cando paramos de correr, aló pola praza do Correxidor,
ouvíronse no reló da catedral as badaladas de meia noite. Tiramos pra arriba con
intención de meternos na casa do Milhomes, que vivía na rúa de Crebacús.
As pernas non nos sostiñan ben pola causa das bebidas doces que son de moita
treidoría, coma vosté me enseña.

— «¡Pois estamos fodidos!», dixo o Bocas parándose no portal. «Ide a onde vos
pete, pro eu non me meto en ningunha casa. Non sexa o demo…»

— «Eu non me asoparo de ti», respondeu o Milhomes collendo ó outro dun brazo cun
aquel de valentía que me chegou adentro. O Bocas, co aquela mistura, tan
propia dil, de darse conta das cousas e de brincarlles por enriba coas súas
arroutadas, propuxo:

— «Temos que acabar os cartos que nos quedan. É de mal agoiro saír de esmorga e
voltar pra a casa aínda que somentes sexa cunha rafa de diñeiro. Conque, ¡a
seguila!»

— «Mirade… Eu iría convosco», díxenlles, «pro non aturo máis ista door dos pés
que me voltou co frío. Todo está fechado i eu non podo andar eisí dun lado pra
outro… De tal modo que me va des a disimular pro, xa que estou tan perto, voume
pra a casa de mi madre…»

— «Aló ti», falou o Bocas, «pro eu dígoche que si che botan a mau enriba… Estou
certo de que xa todo se correu pola vila, e dun xeito ou doutro… Se queredes
imos ó mesón do Roxo, que coma todos os que van alí son xente de avería i o que
máis i o que menos… Amais diso son coasi todos forasteiros, coma sabedes. Hoxe
ten que habere moito xentío pois é víspora da feira do sete i ármase alí decote
unha chirlata de arrieiros e tratantes que dura toda a noite… Se gañamos ímonos
no tren das cinco pra Monforte uns días até que pase ista encalsamada, que
 noutras piores me teño visto e total sempre é máis o bruído que as noces… ¿Que
se determiña?»

Eu quedeime cavilando un anaco. Certamente o Bocas tiña razón. Eu estaba
engaldrullado a par diles, polo menos até que non poidera falar de como
socederan as cousas, tal como o fago agora, que ben se ve que non tiven culpa de
ren. Ademais sabía que en canto me quedase só íame a vir o «pensamento» dun
arrepente e non me podería valer porque xa eran moitas cousas as que tiña enriba
de min.

— «Boeno, ¿que determiñas? Non hai que sere cagán, hom… Cando se anda entre
amigos hai que deixar ire as cousas até o seu romate», dixo o Aladio, botándome
a mau polos ombreiros.

— «¡Alá vosoutros! O que eu quero é estar ó quente e sacar as chancas. Conque,
andando».

Esto era o que eu decía pro non era toda a verdade. O certo é que escomenzaba a
estar inquedo dentro de min e quería ir a onde houbese xente e onde se
armase rebumbio, e beber e beber, antes de que medrase aquelo, anque me ardesen
as paredes do peito.

— «Non convén ir aínda até que estea o mesón ben cheio coa xente que vai
chegando pola noite. Será de eiquí a unha hora. Agoanta un pouco e vamos por eí
a facer tempo ou ver se podemos metérmonos nalgún achego».

A confianza que puña o Bocas en todo canto falaba deume azos e botamos a andar
baixando pola rúa dos Fornos. O ceio estaba limpo e a friaxe metíase na cana
dos ósos, que xa se vía ben que estaba pra xiada. Ó cabo da rúa atopamos aberta
a churrería da Parroquia, i o Milhomes, facéndonos adiantar uns pasos, botou a
manta por enriba da testa i entrou . Voltou a pouco cun par de botellas de
aguardente do país. Dende o gonzo dunha porta, onde nos meteramos pra deixar
paso a uns que cruzaban pola rúa da Estrela, vimos que algúns saían á porta
da churrería e acenaban pra onde supuñan que tería collido o Milhomes. As cousas
non andaban ben… Cando voltaron a entrar, apretamos o paso e metímonos pola rúa
do Tecelán que estaba moi escura, coma se non tivese acendido os faroles. Alí
démoslle un bico á pirmeira botella, tan longo que a baleiramos. ¡Boa falla nos
facía, que eu, cunha cousa i outra, xa estaba pra esmorecer! Pois cando a min
me vén iste desalento non son home pra ren, e somentes quérome acochar onde
ninguén me vexa nen me sinta e apretar os dentes e morder os cotenos até que me
sangoentan, pois doer nin me doen…

---

— Sí, señor, é verdade, non me dea creto… Pro cando me poño a falar dista
disgracia que a min me pasa e que non lle pasa a ninguén…

Conque, a bebida botoume daquelo, coma decote, coma si estivese atado e me
desatasen… Talmentes. Pro esta vegada, ademais, deume por rir sen sabere por
qué. Os outros dous sen saberen por qué eu me ría, puxéronse a rir tamén, i a
pouco riamos todos tres con gargalladas de tal sorte que non nos podiamos ter
dereitos e andabamos collidos facendo un feixe cos brazos, i en logar de
avantarmos pra diante iamos en rodopío, sin deixar de rire, coma si foramos a
rebollós sen tere caído, que era cousa de moito ademirar.

Aquela adiversión meteunos tanta ledicia no corpo que nin conta nos dabamos do
que iamos facendo até que nos guindaron auga enriba dende unha casa. Entón
caímos na conta de que estabamos barullando máis do que conviña; e como non
podiamos deixar de rir puxémonos a taparnos a boca uns ós outros, co que nos veu
aínda máis gaña de rir, que xa non sabiamos qué facer pra aturala… De sócato o
Bocas, que coma máis feito a estas tolaxadas endexamais se esquecía de albiscar
pra arredor, dixo que había que apretar o paso, pro sen correr, porque somellaba
que alguén nos viña velando meténdose nos escuros da paredes da rúa. Quizabes
fosen os da churrería. Tamén falou de esperármolos e de pelexar co iles, pro eu
saqueillo da chola, pois non estaba o caso pra metérmonos en novas falcatruadas.

E sen sabere cómo, atopámonos na rúa do Istituto. Ó lonxe, por enmeio dela,
víase vir vindo un municipal, a paso vagaroso. A rúa estaba alampada de luar e
non podiamos atravesala sen sere ollados. Conque fúmonos deixando ir, dun en
fondo, apegados á parte sombriza, i ó chegar frente ó adral da eirexa de Santa
Eufemia, vimos que estaba aberta e metímonos nela coma ratos…

O altar maior locía todo aceso de candeas, que moito me chamou a atención que a
tales horas da noite isto socedese. Estaban aló, a carón, dúas ou tres ducias de
cabaleiros, pois mulleres non se vían, todos axoenllados, e ouvíase o besbellar
dos rezos a pouca voce, e todos moi xuntos e rezando a eito, coma si estivesen
botando unha ladaíña, desas das misiós ou das rogativas… Eu non sabía cómo
trepar co raio das chancas ferradas pra que non fixesen estrondo nas laxes. Un
daqueles cabaleiros algo debeu de apercibire porque se voltou pra abesullare,
pro xa nós estabamos acochados tras dunhas colunas, descontra un confesonario.

Nestas, renxeu un pouquiño a porta e vimos ó municipal, que por certo era o tío
Sardiña, metía o morro un pouco, pro non pasou de eí. Anque non nos podía
ver onde estabamos, por si es caso metímonos no confesonario no mesmo istante en
que de novo nos tentaba aquela fodida risa. O tío Sardiña fitou un istante e
logo foise, arrimando a porta a modiño. Ficamos un pouco sen saír, agardando a
que se alonxara por si lle daba por voltar a meter os fuciños, e mentrestanto
encetamos a segunda garrafa da augardente que estaba tan baril coma a primeira e
que somellaba tere algún engado co aquel seu xeito de pornos tan ledos.

— «Istes son os que lle din da Adoración Noturna, que rezan somentes de noite»,
dixo o Milhomes que a sabía toda.

Dempois dun pouco, asomámonos a axexar pra vere si era o istante de podermos
saír. E foi eí cando nos asegundou a condanada da risa, pro esta vece con boa
causa, pois vimos que todos aqueles cabaleiros xa non estaban axoenllados senón
coasi debruzados, coas nádegas erguidas e as cabezas baixas, coasi rente ó chao,
botando todos xuntos unha cántiga coma si a rosmasen polo narís.

O Milhomes foi o pirmeiro que escomenzou a ceibar aquela risiña de soleta que,
como xa facía un bo anaco que a estaba aturando, subiulle de seguida a cacarexo.
E coma si o seu riso fose quen pra abrirse o cachón dos nosos, ¡sandiós!, aquelo
foi un esboiro de gargalladas que até me deu un ponto nas illargas que non me
deixaba alentar; i un pouco co rir i outro pouco coa bebida, cuasi non
atinabamos coller pra o lado da porta. E por si fose pouca toda esta pirdición,
o Bocas, que entre as súas animaladas tiña sona de peidorreiro, ó chegar perto
da porta, botou un dises seguidos que arrematan cun estrondo, con perdón da súa
cara…

---

— Déixeme rir, señor, que algo adivirtido me tiña que vir ás mentes polo
entremeio de tantas cousas feias e tristeiras desa noite do carafio.

---

— ¿E que máis feitos quer, señor? Os feitos son istes, un por un e tal coma
socederon. O romate diles foi porque outras cousas foron pasando denantes. Se
non tiveran pasado, o romate sería doutro xeito do que foi. Porque a verdade é
que cada cousa que faciamos non era das que se fan decote nas esmorgas, que ó
fin todas son cousas de adiversión e trastadas que teñen remedio… Nós iámolas
facendo de tal xeito coma si as fixeramos sen darnos conta, ó menos polo
tocantes a min, pra que logo non tivesen remedio, coma quen vai fechando portas
tras de si e guindando  coas chaves, coma pra non querer voltar, tal coma si
adrede camiñaramos á nosa pirdición.

---

— No tocante ós «autos», coma vostede me enseña, pois a pouco andare, logo que
saímos da eirexa, parámonos un anaquiño a ceibarnos daquela risa que nos
abafaba, e logo fumos a dare á Fonte do Rei onde mexamos na pía, con licencia de
vostede. E foi nesas, e cóntoo pola importancia que dimpois tivo o caso, cando o
Bocas se puxo a falar co que tiña na mau con premiso da súa cara, decíndolle,
con moito agarimo, «que non se ía a ire de baleiro», «que non había romate de
esmorga sen muller», «que tivese pacencia», i outras parvadas polo estilo, que a
min até me daba vergoña ouvilas de beizos dun home feito e direito, anque un ten
que comprender que a bebedela trai estas cousas.

Conque, foi eí onde o Bocas voltouse a acirrar naquela vértola de que tiñamos
que ire de novo a vere á belida dona misteriosa do señor de Andrada… E nin
eu nin o Milhomes fomos quen pra tirarlle da croca somellante tolemia, pois xa
sabiamos que o Bocas era eisí, vertolán coma un pequecho, e cando algo se lle
metía na cachola tíñao que facer anque metese nelo a vida; porque, eso si, home
destemido non conecín outro á par dil.

---

— Está ben, si señor. Será coma vostede dispoña, con tal que me deixen eiquí e
non me leven ó coartelillo. ¡Eso si que non… !

---

— Non lle fai… Anque tivese que morrer de fame. Ademais, maldito o apetite de
comer que teño… Si aínda fose un groliño de tinto, pra me alentar un pouco…

— ¡Moitas gracias, señor, moitas gracias!
